Rold Skov dækker et areal på omkring 80 km2
 eller 8000 ha. Skoven består
af mange skovpartier med hvert deres navn som f.eks. Hesselholt,
Nørreskov, Nørlund skov og Rold Vesterskov.
75% af skoven er i privateje og denne del ejes primært af 3 godser:
Lindenborg, Nørlund og Willestrup. Staten ejer de sidste 25%, og dette
areal administreres af Naturstyrelsen, Himmerland. Vandretursfolderen
vedrører statens del af Rold Skov.
Distriktet blev dannet ved statens overtagelse af Buderupholm Hovedgårds
skove i 1826. På det tidspunkt bestod skoven hovedsagelig af
mere eller mindre åben bøgeskov vekslende med krat, udstrakte moser
og heder. Skoven bar tydelig præg af rovdrift og misligholdelse.
Fra 1850 tog man for alvor fat på tilplantning med nåletræ. Ud over
rødgran og skovfyr blev der plantet flere nordamerikanske træarter som
douglasgran, sitkagran, nobilis og grandis, også selvom skovrider Hintz
af sin chef fik forbud mod at plante den slags ”parktræer”. De nævnte
nordamerikanske træarter er siden
blevet særdeles vigtige arter i skoven.
I Jætternes Baghave (23) og
ved Forstrådens Gran (45) kan der
opleves imponerende eksemplarer
af gamle douglas- og sitkagraner.
Rold Skov er i dag primært en
nåleskov. Den sandede og grusede
morænejord sammen med en høj
nedbør bevirker, at nåletræet her
har et af landets allerbedste voksesteder.
Skoven er kendt for sine
store, tætte bevoksninger af gammel
gran, omend stormen i 1981
tyndede hårdt ud i dem. Ved denne
novemberstorm væltede 550.000
kubikmeter træ i Rold Skov (ca.
halvdelen af hele Danmarks årlige
nåletræshugst).
Naturskov
Heldigvis er der bevaret fine patier af den oprindelige bøgeskov. De
største bevoksninger af gammel naturskov med bøg findes i Rebild
Bakker,Bjergeskov, Troldeskoven (17) og Urskoven (18). Særligt i
Rebild Bakker og i Troldeskoven er træerne flerstammede, krogede og
knortede - det der her på egnen kaldes ”purker”. Formen skyldes en
kombination af hyppig nedhugning (stævning), svampeangreb, bid af
vildt og kreaturer samt frost og vind.
I 1992 vedtog Naturstyrelsen en naturskovsstrategi, som har til hensigt
at beskytte naturskove i Danmark enten ved udlæg til urørt skov
eller ved genoptagelse af gamle driftsformer som stævning, plukhugst
eller græsning i skov. Her i Rold Skov er mere end 700 ha skov omfattet
af naturskovsstrategien. Troldeskoven og Urskoven er således udlagt
som urørt skov. Her må der ikke foretages nogen form for hugst eller
andre kulturindgreb. Disse arealer vil efterhånden minde om urskove
med væltede og døde træer og med ny træopvækst i lysninger. Andre
naturskove drives ved en særlig ekstensiv skovdrift, plukhugstdrift,
eller er græsningsskov som f.eks. Rebild Bakker, hvor får og kreaturer
græsser i skoven. 

Skoven er rig på fortidsminder. Særligt i Bjergeskoven er der mange
gravhøje fra Bondestenalder og Bronzealder. Her kan nævnes dyssen
Stenstuen (50) og de 2 bronzealderhøje Svinehøjene (48).
Der er adskillige gamle hulveje i skoven - ofte flere ved siden af hinanden.
De har været i brug efter tur. Hvis én vejstrækning blev for dårlig
og ufremkommelig, lavede man blot et nyt forløb. Den mest kendte
hulvej er den nu asfalterede Rebildvej gennem Rebild Bakker, som
lokalt kaldes Hulvejen. Langs Pumpevejen ved Troldeskoven er der et
fint eksempel på, hvordan flere hulveje ligger parallelt med hinanden.
Den Narre Kjald (eller kjål) (15) betyder den nordre kilde eller brønd,
og det menes, at denne brønd er 600-700 år gammel. Nu er brønden
fra tid til anden tør, men så sent som omkring år 1900 blev den stadig
brugt af beboerne i Sdr. Lejehus ved skovhaven.
Overalt i skoven er der spor af en omfattende kulproduktion, f.eks.
ved Kulsvierpladsen i Rebild Bakker. Der har været anvendt 2 former
for kulsvidning. Enten foregik den kontrollerede forkulning af træet
i lukkede gruber i jorden, eller også blev træet stablet til mandshøje
miler, hvorefter det hele blev dækket med græstørv. Kulsvierne sikrede
så en passende brænding af træet ved at fjerne eller lægge flere tørv på
milen. Tog ilden for voldsom fat, havde kulsvierne en stor tønde med
vand ved siden af milen til slukning af flammerne. Selv om natten blev
der brændt kul, og kulsvierne havde lange og kolde nattevagter. Den
omfattende kulsvidning i Rold Skov krævede meget store mængder
træ, og var medvirkende til skovens forarmning. I dag findes stadig en
kulsvier i området, som har ført traditionen videre

Rebild Bakker er nok den mest kendte og mest besøgte del af Rold Skov.
Hedebakkerne var tidligere Rebild Bys fællesjord, som blev anvendt til
græsning. I 1911 blev den centrale del af området erhvervet af en gruppe
danskamerikanere med industrimanden Max Henius fra Chicago i spidsen.
Deres ønske var at bevare et stykke af det fattige Danmark, som de var
emigreret fra. Dette område er skænket til den danske stat på tre betingelser:
Området skal henligge i naturtilstand, være tilgængeligt for alle og
danskamerikanere skal have lov til at afholde arrangementer i bakkerne på
amerikanske festdage. Den 4. juli hvert år fejres således USA’s uafhængighedsdag
i Rebild Bakker. Festen holdes på en lille plads kaldet ”Gryden”
(12), hvor en række små dale løber sammen i ”naturens amfiteater”.
Den lange række af Rebildtalere omfatter mange
prominente personer, som f.eks. tegnefilmsmanden
Walt Disney, komikeren Danny
Kaye, præsident Richard M. Nixon, vicepræ-
sident (senere præsident) George Bush og
danskamerikaneren Viktor Borge.
For at bevare Rebild Bakker som åbne
hedebakker er det nødvendigt med en aktiv
naturplejeindsats. Hvis træopvæksten ikke
holdes nede, vil bakkerne hurtigt springe i
skov igen. Derfor nedskæres uønsket opvækst
og græssende får og kreaturer hjælper
til med at hindre ny træopvækst i at
brede sig ud over hedearealerne. De græssende
dyr fremmer samtidig en karakteristisk
hedevegetation med bl.a. hedelyng og
tyttebær.
For området er udgivet vandretursfolder
nr. 24. Rebild Bakker/Gravlev Ådal. 