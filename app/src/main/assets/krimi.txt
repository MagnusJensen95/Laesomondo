Natten til den 21. november
Lisbeth vågnede liggende på tværs i den store dobbeltseng og indså, at hun lige havde drømt om sin far. Følelsen af noget truende smøg sig som en kappe om hende. Men så huskede hun aftenen før og tænkte, at det lige så godt kunne være en kemisk reaktion i kroppen. Hun havde simpelthen bare tømmermænd. Hun rejste sig vaklende og gik ud på det store badeværelse med jacuzzien og marmoret og al den idiotiske luksus for at brække sig. Men der skete ikke andet, end at hun sank ned på gulvet og åndede tungt.
Derefter rejste hun sig op og så sig i spejlet. Det var heller ikke særlig opmuntrende. Det hvide i øjnene var blodrødt. På den anden side var klokken ikke ret meget over midnat. Hun kunne ikke have sovet mere end nogle timer. Hun tog et glas frem fra badeværelsesskabet og fyldte det med vand. Men i samme øjeblik vendte minderne fra drømmen tilbage. Hun knugede glasset så hårdt, at det sprang, så hun skar sig og begyndte at bløde. Blodet dryppede ned på gulvet. Hun bandede og indså, at hun næppe ville falde i søvn igen.
Skulle hun forsøge at knække den krypterede fil, hun havde downloadet i går? Nej, det ville der ikke komme noget ud af, ikke nu. I stedet viklede hun et håndklæde omkring hånden og gik ind til bogreolen og fandt en ny afhandling af Princetonfysikeren Julie Tammet, som beskrev, hvordan en stor stjerne kollapser til et sort hul. Hun lagde sig med bogen i den røde sofa ved vinduet ud mod Slussen og Riddarfjärden.
Hun fik det lidt bedre, da hun begyndte at læse. Der dryppede ganske vist blod fra håndklædet ned på bogsiderne, og det dunkede i hovedet. Men hun blev mere og mere opslugt af bogen. Nu og da gjorde hun et notat i marginen. Hun vidste bedre end de fleste, at en stjerne næres af to modsatrettede kræfter: kerneeksplosioner i dens indre, som vil få den til at udvides, og gravitationen, som holder den sammen. Hun så det som en balanceakt, en tovtrækning, som længe er jævnbyrdig, men som dog til slut, når kernebrændslet slipper op, og eksplosionerne aftager i styrke, uhjælpeligt får en vinder.
Når tyngdekraften får overtaget, trækker himmellegemet sig sammen ligesom en ballon, der taber luft og bliver mindre og mindre. På den måde kan en stjerne forsvinde og blive til ingenting. Med en uhørt elegance, formuleret i formlen
R sch = 2GM/C2
hvor G er gravitationskonstanten, havde Karl Schwarzschild allerede under første verdenskrig beskrevet det stadium, hvor en stjerne trykkes så meget sammen, at selv ikke lyset kan forlade den, og derfra er der ingen vej tilbage. I en sådan situation er himmellegemet dømt til at implodere. Hvert eneste atom i det drages da indad mod et singulært punkt, hvor tiden og rummet ophører og muligvis endnu mærkeligere ting sker, indslag af ren irrationalitet midt i det lovbundne univers.
Denne singularitet, som måske snarere end et punkt er en slags hændelse, en slutstation for alle kendte fysiske love, omgives af en begivenhedshorisont og danner sammen med denne et såkaldt sort hul. Lisbeth kunne godt lide sorte huller. Hun følte et slægtskab med dem.
Alligevel var hun ligesom Julie Tammet ikke først og fremmest interesseret i de sorte huller i sig selv, men derimod i processen, som skaber dem, og især i det faktum, at stjernernes kollaps begynder i den vide, udstrakte del af universet, som vi plejer at forklare med Einsteins relativitetsteori, men slutter i den forsvindende lille verden, som adlyder kvantemekaniske principper.
Lisbeth var og blev overbevist om, at hvis hun bare kunne beskrive processen, ville hun kunne sammenføre universets to uforenelige sprog, kvantefysikken og relativitetsteorien. Men det lå selvfølgelig uden for hendes formåen, ligesom den forbandede kryptering, og så begyndte hun automatisk at tænke på sin far igen.
Under hendes opvækst havde den modbydelige stodder voldtaget hendes mor igen og igen. Voldtægterne havde stået på, indtil hendes mor blev uigenkaldeligt skadet, og Lisbeth selv som tolvårig slog igen med grusom kraft. Dengang havde hun ikke haft nogen anelse om, at faren var en afhoppet topspion fra den sovjetiske militære efterretningstjeneste, GRU, ej heller om, at en særlig afdeling inden for Säpo, Sektionen, beskyttede ham for enhver pris. Alligevel vidste hun allerede da, at faren var omgivet af en gåde, et mørke, som ingen måtte nærme sig eller bare påpege eksistensen af. Det gjaldt selv en så enkel sag som hans navn.
På alle breve og skrivelser stod der Karl Axel Bodin, og alle udenforstående forventedes også at kalde ham Karl. Men familien på Lundagatan vidste, at det var falsk, og at hans rigtige navn var Zala eller rettere Alexander Zalachenko. Han var en mand, som med enkle midler kunne skræmme livet af folk, og frem for alt var han beskyttet af en usårlighedskappe – det var i det mindste sådan, Lisbeth opfattede det.
Selvom hun endnu ikke kendte til hans hemmelighed, forstod hun, at faren kunne gøre hvad som helst og slippe godt af sted med det. Det var en af grundene til, at han havde den der modbydelige, selvsikre udstråling. Han var en person, man ikke kunne få ram på med almindelige midler, og som vidste det. Andre fædre kunne man melde til de sociale myndigheder og til politiet. Men Zala havde kræfter bag sig, som gjorde ham immun over for den slags, og det, Lisbeth for nylig havde husket i drømmen, var den dag, hvor hun fandt sin mor liggende livløs på gulvet, og hun besluttede sig for at uskadeliggøre faren på egen hånd.
Det var det og så én ting til, der udgjorde hendes personlige sorte hul.
Alarmen gik klokken 01.18, og Frans vågnede med et sæt. Var der nogen inde i huset? Han følte en uforklarlig angst og strakte armen ud i sengen. August lå ved siden af ham. Drengen måtte have listet sig ind som sædvanlig, og nu jamrede han sig uroligt, som om alarmens hylen havde fundet vej ind i hans drømme. Min lille dreng, tænkte Frans. Så stivnede han. Var det fodtrin?
Nej, det var sikkert bare noget, han bildte sig ind. Under alle omstændigheder kunne han ikke høre andet end alarmen. Han kastede et uroligt blik mod uvejret derude. Det så ud til, at det var blæst mere op end nogensinde. Havet piskede mod bådebroen og strandkanten. Glasruderne rystede og gav sig i stormen. Kunne vindstødene have sat alarmen i gang? Måske var det så enkelt.
Han var imidlertid nødt til at kigge efter og ringe efter hjælp, hvis det var nødvendigt, og se, om den der bevogtning, Gabriella Grane havde bestilt, omsider var nået frem. To mand fra ordenspolitiet havde været på vej til ham i timevis. Det var helt parodisk. De var hele tiden blevet hindret af uvejret og en række kontraordrer: Kom og hjælp til med dette og hint! Først det ene og så det andet, og han var enig med Gabriella i, at det virkede håbløst inkompetent.
Men det var noget, han måtte tage sig af senere. Nu måtte han ringe. Der var bare det, at August vågnede eller var lige ved at vågne, så Frans måtte gøre noget i en fart. En hysterisk August, som bankede kroppen imod sengegavlen, var det sidste, han havde brug for lige nu. Ørepropperne, slog det ham, de gamle grønne ørepropper, han havde købt i lufthavnen i Frankfurt.
Han fandt dem frem fra natbordet og trykkede dem forsigtigt ind i sønnens ører. Så stoppede han dynen ned omkring ham og kyssede ham på kinden og strøg ham over det krøllede, viltre hår. Derefter sørgede han for, at kraven på pyjamasjakken lå rigtigt, og at hovedet hvilede rart på puden. Det var ubegribeligt. Frans var bange og havde travlt, eller burde i al fald have det.
Alligevel trak han tiden ud og puslede om sønnen. Måske var det sentimentalitet i kriseøjeblikket. Eller også ville han udskyde mødet med det, som ventede derude, og et øjeblik ønskede han sig virkelig et våben. Ikke fordi han ville have vidst, hvad han skulle stille op med det.
Han var en skide programmør, som havde fået faderfølelser på sine gamle dage, det var det hele. Han burde ikke være havnet i den her suppedas. Fanden tage Solifon og NSA og alle kriminelle organisationer! Men nu måtte han tage sig sammen, og med listende, usikre skridt gik han ud i entréen, og inden han gjorde noget andet, inden han så meget som så ud mod vejen derude, slukkede han for alarmen. Spektaklet havde sat hele hans nervesystem på den anden ende, og i den pludselige stilhed, som fulgte, stod han stille i entréen, ude af stand til at foretage sig noget. Så ringede hans mobiltelefon, og selvom han forskræmt for sammen, var han alligevel taknemmelig.
»Ja,« svarede han.
»Hallo, det er Jonas Anderberg, vagthavende på Milton Security. Er alt i orden?«
»Hvad? Ja ... det tror jeg. Min alarm gik i gang.«
»Det ved jeg, og ifølge vores anvisninger skal De i den slags situationer søge ned til det sikrede rum i kælderen og låse døren. Er De dernede?«
»Ja,« løj han.
»Fint, glimrende. Ved De, hvad der er sket?«
»Overhovedet ikke. Jeg vågnede ved, at alarmen gik i gang. Jeg har ingen anelse om, hvad der har udløst den. Kan det ikke være stormen?«
»Næppe ... vent lidt!«
Jonas Anderberg lød pludselig ukoncentreret.
»Hvad er der?« spurgte Frans nervøst.
»Det ser ud til ...«
»For helvede da, så sig dog noget. Jeg er bange.«
»Undskyld, rolig, rolig ... jeg er ved at gennemgå billedsekvenser fra Deres kameraer, og det ser desværre ud til, at ...«
»Til at hvad?«
»At De har fået besøg. En mand, ja, De kan jo selv se det senere – en lang, tynd mand med solbriller og kasket har snuset rundt på Deres ejendom. Han har været der ad to omgange, så vidt jeg kan se, men som sagt ... jeg har lige opdaget det. Jeg må studere det nærmere for at kunne sige mere.«
»Hvad er det for en type?«
»Ja, hør nu her, det er jo ikke så let at sige.«
Jonas Anderberg studerede åbenbart billedsekvenserne igen.
»Men måske ... jeg ved ikke ... nej, jeg burde ikke begynde at gætte endnu,« fortsatte han.
»Jo, vær sød at gøre det. Jeg har brug for noget konkret. Som terapi.«
»Okay, så kan man måske sige, at der i det mindste er én omstændighed, som virker betryggende.«
»Og hvad er det?«
»Det er hans gang. Manden bevæger sig som en narkoman – som en fyr, der har taget stoffer. Der er noget klodset og unaturligt ved hans måde at bevæge sig på, og det kunne jo tyde på, at han bare er en almindelig stofmisbruger og tyv. På den anden side ...«
»Ja?«
»Skjuler han sit ansigt lige lovlig godt, og så ...«
Jonas tav atter.
»Fortsæt!«
»Vent lidt.«
»De gør mig nervøs, ved De godt det?«
»Det var ikke meningen. Men ved De ...«
Balder stivnede ved lyden af en bilmotor i hans indkørsel.
»... De får besøg.«
»Hvad skal jeg gøre?«
»Bliv, hvor De er.«
»Okay,« sagde Frans og blev lammet stående, men et helt andet sted end der, hvor Jonas Anderberg troede, han var.

